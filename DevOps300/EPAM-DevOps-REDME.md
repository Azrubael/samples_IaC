DevOps – це один із найпопулярніших навчальних напрямів у EPAM University. DevOps-інженери супроводжують продукт на всіх етапах життєвого циклу, автоматизуючи та прискорюючи процеси розроблення ПЗ, збільшуючи їхню ефективність і безпеку. Різноманітні вміння, навички та інструменти, які опановують ці фахівці, забезпечують підвищений попит на цю професію на міжнародному ІТ-ринку.  

У попередніх статтях ми ділилися добірками корисних матеріалів та книжок для початківців у царині DevOps. А сьогодні ми попросили Катерину Якуц, Junior Systems Engineer в EPAM, пояснити значення широковживаних термінів, які варто знати кожному початківцю.  
Документація

Документація – це важливий інструмент DevOps команди, оскільки допомагає переконатися, що всі поділяють спільну мету і працюють на її досягнення. Документація може бути основним інструментом для стандартизації, співпраці, обміну знаннями й адаптації нових працівників.
Контейнер

Контейнер – це легкий портативний пакет, який містить усе необхідне для роботи програми, включно з її кодом і залежностями, такими як бібліотеки та системні інструменти. Уявіть собі невелике автономне середовище, яке може працювати будь-де без встановлення чи налаштування.
Мікросервіс

Мікросервіс – це невеличкий незалежний програмний компонент, який виконує визначену функцію в межах більшої програми. Він як модульний будівельний блок, який можна використати для будівництва складніших застосунків. Кожен мікросервіс є самодостатнім, має свій код, базу даних та API та зв’язується з іншими мікросервісами за допомогою чітко визначених інтерфейсів.
Автоматизація

Автоматизація в DevOps передбачає використання технологій, щоб упорядкувати та спростити повторювані, трудомісткі завдання, які є частиною процесу розроблення та розгортання програмного забезпечення. Це допомагає скоротити час і витрати, пов’язані з ручним виконанням завдань, покращує якість і надійність і дає змогу командам зосередитися на завданнях вищого рівня, таких як інновації та розв’язання проблем. 
Безсерверна архітектура

Безсерверною називають таку модель розгортання застосунків, де хмарний провайдер керує інфраструктурою і автоматично виділяє ресурси за потреби, без залучення користувача до налаштування чи підтримання серверів. Ці архітектури проєктуються так, щоб вони мали високий рівень масштабованості, ефективності та рентабельності.
Розподілювач навантаження

Розподілювач навантаження – це інструмент, який розподіляє вхідний трафік між кількома серверами або віртуальними машинами (інстансами), щоб підвищити продуктивність, надійність та доступність застосунків.
Логування та моніторинг

Логування та моніторинг застосовуються, щоб збирати та аналізувати дані від застосунків або інфраструктури, діагностувати проблеми та мати уявлення про продуктивність та шаблони використання.
CI/CD (Безперервна інтеграція/Безперервне постачання) 

CI/CD охоплює практики та інструменти, що автоматизують розроблення та постачання програмного забезпечення, від змін у коді до розгортання у робочому середовищі. Мета CI/CD – надати командам змогу швидше та надійніше постачати високоякісні програмні застосунки, одночасно зменшуючи ризики помилок і затримок.
Конвеєр

Конвеєр – це набір автоматизованих кроків для створення, тестування та розгортання програми чи системи. Конвеєр зазвичай включає серію етапів або фаз, кожна з яких виконує певне завдання або набір функцій.
Agile

Agile – це принципи й методи розроблення програмного забезпечення, які ґрунтуються на співпраці, гнучкості та постійному вдосконаленні. Методології Agile наголошують на важливості тісної взаємодії між розробниками, тестувальниками та іншими стейкхолдерами протягом усього життєвого циклу розроблення програмного забезпечення, зосереджуючись на внесенні невеликих поступових змін у застосунок, які можна швидко протестувати та перевірити.  

Зацікавились? Тоді мерщій реєструйтесь на навчальні програми з DevOps для початківців і розпочинайте нову кар’єру вже зараз.  